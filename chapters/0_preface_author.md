# پیش‌گفتار مولف

سال‌ها پیش، فرصت منحصربه‌فردی به من داده شد. 
من بصورت داوطلبانه شروع به توسعه نرم‌افزار برای یک پروژه متن‌باز به نام «Bugzilla» کردم که به داشتن کد درهم‌ریخته‌ مشهور بود. 
این پروژه به نقطه‌ای رسیده بود که در توسعه نرم‌افزار معمولاً به عنوان «نقطه بدون بازگشت» شناخته می‌شود — به دلیل پیچیدگی سیستم، تغییرات در آن بسیار سخت بود و کار بر روی ویژگی‌های جدید به شدت کند شده بود. 
اکثر توسعه‌دهندگان از سر ناامیدی پروژه را رها کرده و دیگر حاضر به ادامه نبودند. 
به هر حال، آنها داوطلب بودند — اجباری نداشتند که با کد بد سروکار داشته باشند.

با این حال، Bugzilla در آن زمان شش سال قدمت داشت و میلیون‌ها کاربر از آن استفاده می‌کردند. 
این پروژه یکی از ابزارهای حیاتی توسعه نرم‌افزارهای متن‌باز در وب بود — تقریباً هر پروژه بزرگ متن‌بازی از Bugzilla برای پیگیری مشکلاتی که باید در نرم‌افزارهایشان اصلاح می‌شد استفاده می‌کرد. 
برخی شرکت‌ها، مانند Mozilla (سازندگان Firefox)، از Bugzilla برای پیگیری تک‌تک وظایف هر کارمند شرکت استفاده می‌کردند. 
اگر Bugzilla به عنوان یک پروژه شکست می‌خورد، ضربه‌ای شدیدی به دنیای توسعه متن‌باز و به طور کوچک‌تر به کل صنعت نرم‌افزار وارد می‌شد.

بنابراین، به وضوح مشخص بود که این پروژه باید زنده می‌ماند. 
اما چگونه می‌توانستیم این کار را انجام دهیم؟ 
معمولاً در این نقطه از چرخه عمر توسعه نرم‌افزار، سازمان‌ها به بازنویسی نرم‌افزار روی می‌آورند. 
اما به دلیل ترک توسعه‌دهندگان، ما نیروی لازم برای بازنویسی را نداشتیم. 
حتی منابع کافی برای نگهداری کدهای موجود هم در اختیار نداشتیم!

پس، از سر ناچاری، و حتی بیشتر بنابر اعتقاد شخصی که راضی به دور انداختن یک سیستم کامل و بازنویسی آن از اول نبودم، تصمیم گرفتم، کدهای موجود Bugzilla را اصلاح کنم. 
من و گروه کوچکی از توسعه‌دهندگان جدید پروژه، سیستم موجود را تکه‌تکه باز طراحی کردیم و نسخه‌های بهبود یافته جدید را هر چند ماه یک‌بار عرضه کردیم. 
در حالی که همچنان ویژگی‌های جدیدی می‌نوشتیم، اما همیشه به گونه‌ای که کد بهتر شود، نه پیچیده‌تر.

و این کار جواب داد. و خوب هم جواب داد! 
بعد از سه سال اصلاح کدها به این روش، ما با نیمی از توسعه‌دهندگان قبلی پروژه، ویژگی‌ها را با سرعت دو برابر تولید می‌کردیم. 
با یک تیم تمام‌داوطلب پاره‌وقت، بدون هیچ بودجه‌ای و بدون هیچ نوع تبلیغاتی، همچنان یکی از بهترین محصولات در زمینه خود بودیم، در حالی که رقبای ما تیم‌های توسعه‌دهنده عظیم و جریان‌های درآمدی چند میلیون دلاری داشتند.

پس چگونه توانستیم این کار را انجام دهیم؟ 
خوب، سال‌ها قبل از اینکه شروع به کار روی پروژه Bugzilla کنم، بذرهای یک فلسفه توسعه نرم‌افزار را در ذهنم پرورش داده بودم که نه تنها یک روش جدید برای مدیریت توسعه‌دهندگان بود، بلکه مجموعه‌ای از اصول جامع را شامل می‌شد — ایده‌هایی که می‌توانستند در هر پروژه نرم‌افزاری، در هر زبان برنامه‌نویسی، و در هر موقعیتی که توسعه‌دهندگان با آن روبرو می‌شدند، اعمال شوند. 
مشکل این بود که در دنیای نرم‌افزار، نظرات مختلفی وجود داشت اما شواهد کافی وجود نداشت تا آنها را پشتیبانی کند. 
اگر می‌توانستم بفهمم که اساسی‌ترین و جامع ترین حقایق در مورد توسعه نرم‌افزار چیست، بسیاری از مشکلات دیگر حل می‌شدند.

پروژه Bugzilla بستر اصلی آزمایش‌های من برای کشف این حقایق بود. 
زمانی که آنها کشف شدند، تفاوتی چشمگیری در کیفیت کد و موفقیت محصول ایجاد کردند.

البته صرفا با آزمایش یک ایده یا نظریه روی یک محصول نمی‌توان آن را به عنوان یک حقیقت بپذیریم، هرچند که باعث موفقیت غیرقابل‌تصوری شده باشد. 
بنابراین وقتی که به مجموعه‌ای از نظریه‌های خوب رسیدم، پروژه‌های شخصی جدیدی را شروع کردم تا ببینم آیا در آنجا هم همان تأثیرات را خواهم دید یا نه. 
و بله، همان‌قدر خوب عمل کردند. 
سپس شروع به مصاحبه با برنامه‌نویسان در مورد شرایط و تاریخچه نرم‌افزارهایشان کردم تا ببینم آیا می‌توانم نمونه‌های مخالف این حقایق پیدا کنم و هیچ موردی نیافتم. 
در عوض، دریافتم این حقایق  به من کمک می‌کنند پایان توسعه هر نرم‌افزاری را با شنیدن نصف داستان آن پیش‌بینی کنم.

با این حال، این نظریه‌ها را در چندین پروژه دنیای واقعی دیگر نیز آزمایش کردم و در آنجا نیز به همان اندازه که در Bugzilla درست بودند، درست یافتم. 
ایده‌هایم را به هزاران توسعه‌دهنده ارائه دادم تا ببینم آیا کسی از تجربه خود نمونه‌ای مخالف با آنها دارد و هیچ‌کس چنین نمونه‌ای نداشت. 
آزمایش‌های متعددی را که با توسعه نرم‌افزار انجام شده بود بررسی کردم — نه برای دیدن نتایج که اغلب اشتباه بودند، بلکه برای مشاهده داده‌هایی که محققان ردیابی کرده بودند و اینکه آیا از نظریه‌های من پشتیبانی می‌کنند، و دیدم کاملاً مطابق این ایده‌ها بودند. 
تاریخچه توسعه نرم‌افزار و مسیر پروژه‌های نرم‌افزاری معروف را مطالعه کردم تا ببینم آیا با این نظریه‌ها مطابقت دارند یا خیر، و همین‌طور بود. 
تا جایی که من می‌دانم، هیچ تجربه یا داده‌ای در تاریخ توسعه نرم‌افزار وجود ندارد که با آنچه قرار است در این کتاب گفته شود، مغایرت داشته باشد.

البته من نمی‌گویم که هر آنچه در این کتاب است کامل است. 
من فقط می‌گویم که کار می‌کند. 
تا جایی که توانسته‌ام، ثابت کرده‌ام که هر یک از نظریه‌های ارائه شده در این کتاب، هر پروژه نرم‌افزاری که در آن به کار گرفته شوند را بهبود می‌بخشند. 
با اینکه بسیار علاقه‌مند بودم که آزمایش‌های علمی دقیق‌تری روی آنها انجام دهم، اما در حال حاضر نیز فکر می‌کنم که آنها به اندازه کافی کاربردی هستند که به همین شکل در اختیار شما قرار بگیرند. 
من واقعاً معتقدم که اینها قوانین جامع توسعه نرم‌افزار هستند، که نشأت گرفته از عملکردهای طبیعی جهان ما هستند و پتانسیل دارند که هر پروژه نرم‌افزاری را ساده‌تر، عقلانی‌تر و موفق‌تر کنند.

عجیب‌ترین نکته در مورد این نظریه‌ها این است که آنها فوق‌العاده ساده هستند. 
در واقع، وقتی برخی از آنها را بخوانید، ممکن است فکر کنید آنقدر ساده هستند که احمقانه به نظر برسند. 
مسئله این نیست که مردم این نظریه‌ها را نمی‌دانند — مسئله این است که آنها نمی‌دانند این ایده‌ها قانون هستند. 
به ارزش واقعی این ایده‌ها وقتی پی خواهید برد که آنها را اساس تصمیم‌گیری در توسعه نرم‌افزارتان کنید و روش‌ها را از آنها مشتق کنید.

و حتی اگر تمام این ایده‌ها را از قبل بدانید — شاید هر ایده‌ای که در این کتاب آمده است را قبلاً شنیده باشید — به این نکته فکر کنید: 
چه می‌شد اگر تمام برنامه‌نویسان جدید می‌توانستند این ایده‌ها را بدون تجربه کردن تمام مشکلاتی که شما با آنها مواجه شده‌اید، بیاموزند؟ 
در حال حاضر، تعداد زیادی برنامه‌نویس جدید وارد این عرصه می‌شوند و بعضی شرکت‌ها در یک سردرگمی دائمی به سر می‌برند که ناشی از شیوه‌های بد و کم‌تجربگی است. 
چه می‌شد اگر برنامه‌نویسان جدید مجبور نبودند تمام آن تجربه‌های بد را طی کنند تا اصول اساسی مهندسی نرم‌افزار عملی را یاد بگیرند؟ 
خب، امیدوارم این کتاب چنین فرصتی باشد — فرصتی برای تمام توسعه‌دهندگان، چه با تجربه‌های بسیار و چه تازه‌کار، تا مهم‌ترین درک‌های ممکن در مورد نرم‌افزار را به دست آورند. 
زیرا اولین حقیقتی که می‌خواهم به شما بگویم یکی از آخرین چیزهایی است که کشف کرده‌ام:

**تفاوت بین یک برنامه‌نویس بد و یک برنامه‌نویس خوب، درک است.**

یعنی، برنامه‌نویسان بد نمی‌دانند چه کار می‌کنند و برنامه‌نویسان خوب می‌دانند. 
باور کنید یا نه، واقعاً به همین سادگی است. 
هرچه بیشتر درک کنید که چه کار می‌کنید، بهتر می‌توانید آن را انجام دهید. 
این موضوع به همان اندازه که در هر رشته دیگری در دنیا صدق می‌کند، در برنامه‌نویسی نیز صادق و حتی مهم‌تر است، زیرا نوشتن نرم‌افزار تقریباً یک فعالیت کاملاً ذهنی است که در آن درک همه چیز است.

حالا، منظورم این نیست که تمام ایده‌های این کتاب فوراً مشکلات شما را حل می‌کنند، یا دقیقاً به شما می‌گویند در وضعیت خاص خود چه کاری باید انجام دهید. 
در عوض، این کتاب به شما روش‌های جدیدی برای فکر کردن در مورد توسعه نرم‌افزار می‌دهد. 
این شما هستید که باید از این روش‌های تفکر استفاده کنید تا مشکلات خود را بر اساس آنچه که برای وضعیت شما بهترین است، حل کنید. 
فقط شما هستید که به اندازه کافی از آنچه در نرم‌افزار خود می‌گذرد آگاه هستید و می‌توانید تصمیمات دقیق و خاصی در مورد آن بگیرید. 
این کتاب فقط شامل اصول کلی است تا به شما در تصمیم‌گیری‌های خود کمک کند.

- حتی اگر برنامه‌نویس نباشید، ممکن است این کتاب برایتان به چند دلیل مفید باشد:
- این کتاب یک ابزار آموزشی عالی برای استفاده در سازمان‌های نرم‌افزاری است.
- به شما کمک می‌کند تا بهتر بفهمید چرا مهندسان نرم‌افزار تمایل دارند کارهایی را به روشی خاص انجام دهند یا چرا نرم‌افزار باید به روش خاصی توسعه یابد.
- می‌تواند به شما کمک کند تا ایده‌های خود را به طور مؤثر به مهندسان نرم‌افزار منتقل کنید، با کمک به درک اصول بنیادی که مهندسان نرم‌افزار خوب بر اساس آنها تصمیم‌گیری می‌کنند.

در حالت ایده‌آل، هر کسی که در صنعت نرم‌افزار کار می‌کند باید بتواند این کتاب را بخواند و درک کند، حتی اگر تجربه زیادی در برنامه‌نویسی نداشته باشد، یا حتی اگر زبان مادری او انگلیسی نباشد. 
داشتن درک فنی بیشتر می‌تواند به درک بهتر برخی از مفاهیم کمک کند، اما بیشتر این اصول نیازی به تجربه برنامه‌نویسی ندارند تا قابل درک باشند.

در واقع، متوجه خواهید شد که حتی با وجود اینکه این کتاب درباره توسعه نرم‌افزار است، تقریباً هیچ کدی در آن وجود ندارد. 
چگونه ممکن است؟ 
ایده این است که این اصول باید برای هر پروژه نرم‌افزاری در هر زبانی قابل اجرا باشند. 
شما نباید نیاز داشته باشید که یک زبان برنامه‌نویسی خاص را بدانید تا بتوانید چیزهایی را درک کنید که در مورد تمام برنامه‌نویسی‌ها در همه جا صدق می‌کنند. 
در عوض، در سراسر کتاب از مثال‌ها و قیاس‌های دنیای واقعی استفاده شده است تا به شما درک بهتری از هر اصل ارائه شده بدهد.

بیش از هر چیز، امیدوارم که این کتاب به شما، به نرم‌افزار شما و به آوردن نظم، سادگی و عقلانیت به دنیای توسعه نرم‌افزار کمک کند.

## تعاریف، حقایق، قواعد و اصول

این کتاب شامل مجموعه‌ای از تعاریف، حقایق، قوانین و اصول برای توسعه نرم‌افزار است. 
بیشتر اینها به عنوان پاراگراف‌های متمایز در متن کتاب آمده‌اند تا اهمیت آنها را نشان دهند.

- **تعاریف**[^1] مشخصه‌های یک چیز را بیان می‌کنند و نحوه استفاده از آن را می‌گویند.
- **حقایق**[^2] (یا واقعیت‌ها) بیاناتی درباره یک چیز هستند که صحت آن تایید شده است. 
هر قطعه اطلاعات درست یک حقیقت است.
- **دستورالعمل‌ها**[^3] (یا قواعد) بیاناتی هستند که مشاوره‌های درستی می‌دهند، یک مورد خاص را پوشش می‌دهند و در تصمیم‌گیری‌ها کمک می‌کنند، اما لزوماً به شما کمک نمی‌کنند که پیش‌بینی کنید در آینده چه اتفاقی خواهد افتاد یا حقایق دیگر را کشف کنید. 
معمولاً به شما می‌گویند که آیا باید اقدامی انجام دهید یا نه.
- **قوانین**[^4] (یا اصول) حقایقی هستند که همیشه درست خواهند بود و حوزه گسترده‌ای از دانش را پوشش می‌دهند. 
آنها به شما کمک می‌کنند که حقایق مهم دیگر را کشف کنید و به شما اجازه می‌دهند که پیش‌بینی کنید در آینده چه اتفاقی خواهد افتاد.

از میان همه این موارد، اصول مهم‌ترین هستند. 
در این کتاب، اگر چیزی به عنوان یک اصل بیان شده باشد، در متن به صراحت ذکر خواهد شد. 
اگر مطمئن نیستید که یک قطعه اطلاعات به کدام دسته‌بندی تعلق دارد، پیوست B تمام اطلاعات مهم در کتاب را فهرست کرده و به وضوح آن را به عنوان یک قانون، یک دستورالعمل، یک تعریف یا فقط یک حقیقت معمولی برچسب زده است.

[^1]: Definitions
[^2]: Facts
[^3]: Rules
[^4]: Laws
